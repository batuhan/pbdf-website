---
layout: page
title: Privacy Policy
header:
  image_fullwidth: header_unsplash_1.jpg
  title: Privacy by Design Foundation
permalink: /privacy-policy/
language: nl
translations:
  en: /privacy-policy-en
---

De stichting Privacy by Design verwerkt persoonsgegevens voor het
realiseren van attribuut-gebaseerde authenticatie en ondertekening via
het systeem [IRMA](/irma), een afkorting voor *I Reveal My Attributes*.
De stichting is daarbij verantwoordelijk voor de verwerking en houdt
zich daarin aan de Wet Bescherming Persoonsgegevens.

De opzet van IRMA is zodanig dat persoonsgegevens, in het bijzonder
attributen, bij de gebruiker zelf, en niet bij de stichting,
opgeslagen worden, in de IRMA app op de eigen telefoon of tablet.  De
stichting bewaart per gebruiker enkel een email adres en een zeer
beperkte verzameling historische gebruiksgegevens, zoals hieronder
nader verklaard wordt.

Een IRMA gebruiker wordt bij iedere verwerking door de stichting
expliciet om toestemming gevraagd. Die toestemming vormt de wettelijke
grondslag voor de verwerking. De gebruiker kan op ieder moment de
verwerking door de stichting beëindigen door het eigen IRMA account op
te heffen, via de [mijnIRMA](/mijnirma) pagina. De IRMA app vraagt de
gebruiker bij iedere ontvangst en bij iedere onthulling van
attributen, typisch tegenover derde partijen, ook expliciet om
toestemming voor deze actie, niet alleen via een **OK** knop maar ook
via een bevestiging met een persoonlijke PIN code. Dit vormt de
grondslag voor de verwerking van de betreffende attributen door deze
(derde) partijen.

Door de stichting worden op drie manieren persoonsgegevens verwerkt.

1. **Continu.** Bij registratie creëert een gebruiker van IRMA een
   account en geeft de stichting daarbij een zelfgekozen email adres
   op. Dit email adres wordt door de stichting bewaard en beschermd,
   totdat de gebruiker de gegevens verwijdert en/of het account
   opheft, in de [mijnIRMA](/mijnirma) omgeving.

   Het email adres is het gegeven waarmee de stichting accounts
   onderscheidt. Het email adres wordt ook gebruikt voor communicatie
   met de gebruiker, bijvoorbeeld bij login op
   [mijnIRMA](/mijnirma). De stichting houdt het email adres van een
   IRMA gebruiker geheim en geeft derden er geen toegang toe, tenzij
   daar een wettelijke verplichting toe bestaat. De stichting gebruikt
   het email adres enkel ten behoeve van de functionaliteit van IRMA.

   Per account houdt de stichting gebruiksgegevens ("logs") bij. Het
   enige doel daarvan is om een IRMA gebruiker inzage te geven in het
   gebruik van het eigen account dat aan het eigen email adres
   gekoppeld is, om eventueel misbruik te kunnen detecteren en
   (vervolgens) het account af te kunnen sluiten. Met deze toegang tot
   de eigen log-gegevens geeft de stichting vorm aan het recht op
   inzage dat iedere IRMA gebruiker heeft. Deze log-gegevens worden
   bewaard en beschermd totdat ze door de gebruiker verwijderd
   worden. De logs bevatten enkel tijdstippen van gebruik en het soort
   actie dat met het account op genoemde tijdstippen verricht is,
   zoals *PIN geverifieerd* of *IRMA sessie uitgevoerd*. In het
   bijzonder bevatten deze logs geen persoonsgegevens, zoals
   attributen, of gegevens over de partij aan wie attributen getoond
   zijn, of van wie attributen ontvangen zijn. Deze log-gegevens
   worden niet met derden gedeeld, tenzij bij een wettelijke
   verplichting. Bij het opheffen van een account, of bij het
   verwijderen van de gegevens ervan, worden de log-gegevens door de
   stichting terstond verwijderd.

2. **Incidenteel.** Wanneer de [IRMA app](/download) crasht of een
   ernstig probleem tegenkomt wordt een rapport van de fout samengesteld
   en naar de stichting gestuurd. Deze rapporten zijn een
   belangrijk instrument voor de stichting in het verhelpen van problemen
   en verbeteren van de IRMA app. Een rapport bevat nooit uw
   attributen, of gegevens over uw eerdere gebruik van de IRMA app of uw,
   attributen, maar uitsluitend technische data over wat er mis is gegaan en 
   over uw telefoon (bijvoorbeeld IP-adres, versienummer van de app, en het
   versienummer van Android of iOS). De stichting verwijdert deze rapporten
   wanneer ze niet meer nodig zijn of in ieder geval na drie maanden.

3. **Eenmalig, zeer tijdelijk.** Bij uitgifte van attributen door de
   stichting Privacy by Design voorziet de stichting deze attributen
   van een eigen digitale handtekening; daarna worden de ondertekende
   attributen in de IRMA app van de gebruiker geplaatst. Onmiddelijk
   daarop worden de gegevens verwijderd uit de eigen systemen van de
   stichting. De stichting houdt geen registratie bij van attribuut
   uitgifte.

   Voor sommige vormen van uitgifte wordt de gebruiker eerst gevraagd
   zichzelf met noodzakelijke attributen te
   authenticeren. Bijvoorbeeld voor uitgifte van
   [BIG](https://www.bigregister.nl/) attributen worden eerst de naam
   en geboortedatum van de gebruiker gevraagd; deze gegevens zijn
   noodzakelijk om in het BIG-register te zoeken naar een bijbehorende
   BIG-registratie. Ook deze noodzakelijke authenticatie attributen
   van de gebruiker worden hierna terstond verwijderd.

De stichting behoudt zich het recht voor om bekend te maken hoeveel
IRMA gebruikers op enig moment geregistreerd staan. Daarbij wordt
enkel het *aantal* geregistreerde email adressen bekend gemaakt, maar
de adressen zelf blijven geheim. De stichting behoudt zich ook het
recht voor om statistische gegevens over de geregistreerde logs bekend
maken, zoals bijvoorbeeld het totaal aantal transacties per
tijdseenheid (dag, maand of jaar).

De [privacybydesign.foundation](https://privacybydesign.foundation)
website staat onder beheer van de stichting Privacy by Design. De
stichting verzamelt geen gegevens van bezoekers en plaatst geen
cookies. Ook verzamelt de stichting geen contact gegevens (zoals
IP-adressen) van de IRMA apps die contact leggen met de stichting.

Technische veranderingen in het IRMA systeem, of eventuele nieuwe
diensten van de stichting, kunnen leiden tot een aanpassing van deze
privacy policy. De stichting behoudt zich het recht voor om dergelijke
wijzigingen door te voeren en zal de nieuwe privacy policy zo snel
mogelijk via deze pagina bekend maken.

Voor eventuele vragen, opmerkingen, of klachten over deze verwerkingen
door de stichting Privacy by Design ten behoeve van IRMA kan
[contact](/contact) opgenomen worden met de stichting. Voor klachten
over de verwerking van gegevens door de stichting kan ook contact
opgenomen worden met de [Autoriteit
Persoonsgegevens](https://autoriteitpersoonsgegevens.nl).

Datum: 1 aug. 2017.
