---
layout: page
title: Van start met de IRMA app
header:
  image_fullwidth: header_unsplash_1.jpg
  title: Privacy by Design Foundation
permalink: /irma-begin/
---
Deze pagina geeft antwoord op de volgende vragen.

 1. [Wat je moet doen om met IRMA van start te gaan](#vanstart)
 2. [Waarvoor is MijnIRMA?](#mijnirma)
 3. [Wat gebeurt er op de achtergrond?](#achtergrond)

Het laatste punt is helemaal niet nodig voor het gebruik van IRMA; het
geeft alleen aanvullende achtergrond informatie voor mensen die meer
van IRMA willen begrijpen.

### <a name="vanstart"></a>1. Wat je moet doen om met IRMA van start te gaan?

Hieronder wordt in een paar stappen verteld wat je moet doen om de IRMA
app te kunnen gebruiken:

<p align="center"><img src="../images/Registratie_Stappenplan.png" alt="IRMA uitgever" style="width: 50%; height: 50%"/></p>

Het is verstandig hier even rustig voor te gaan zitten.  Deze stappen
kosten een klein beetje tijd en aandacht. Je gaat nu een persoonlijke
elektronische identiteit voor jezelf maken die je nog lang kunt
gebruiken, voor soms gevoelige persoonlijke zaken, zoals inloggen of
digitaal ondertekenen. Dit lijkt een beetje op het aanvragen en
ophalen van een paspoort.  Maar zo'n paspoort kost heel veel meer tijd
en moeite, bijvoorbeeld omdat je er (twee keer) voor naar een
gemeentehuis moet gaan. Net als een paspoort is het ook IRMA echt
persoonlijk: het is niet de bedoeling dat iemand anders er gebruik van
kan maken.

#### 1. Installatie

De IRMA app is beschikbaar in de [Android Play
store](https://play.google.com/store/apps/details?id=org.irmacard.cardemu).
Download en installeer deze app op je telefoon (of tablet).

De IRMA app is tot nu alleen maar beschikbaar voor Android telefoons
en tablets; aan een iOS versie voor iPhones en iPads wordt nog
gewerkt.

#### 2. Registratie

Open de IRMA app. Als je dit voor de eerste keer doet, wordt je
gevraagd om twee dingen in te typen:

 * een email adres
 * een PIN code van 5 cijfers

Het email adres wordt gebruikt om contact met je te houden over jouw
gebruik van IRMA. Het adres wordt niet met anderen gedeeld. Je zal
maar heel af en toe een berichtje op dit adres krijgen. Gebruik wel
een adres dat echt van jou is en dat je nog lang zult gebruiken. Je
krijgt direct een eerste mailtje op dit adres met een link voor de
bevestiging. Hiermee wordt gecontroleerd of het adres wel echt van jou
is.

Dit email adres kun je later eventueel nog veranderen, in mijnIRMA.

Denk even goed na voordat je de PIN code kiest. Je zult deze code
regelmatig nodig hebben bij het gebruik van IRMA. Deze code garandeert
dat jij echt degene bent die IRMA gebruikt. Kies geen voor de hand
liggende code als 0000. Als je de code ergens opschrijft, doe dat dan
zorgvuldig op een speciale plaats (of manier) zodat anderen er niet
snel bij kunnen.

Het veranderen of opvragen van de PIN code is (op dit moment) niet
mogelijk.  Als je je PIN code kwijtraakt, moet je je opnieuw voor IRMA
registreren en gaan al je tot dan toe verzamelde attributen
verloren. Dat is gedoe.

#### 3. Personalisatie met je email adres

Het adres dat je opgegeven hebt bij registratie kan nu als attribuut
in de IRMA app in je telefoon gezet worden. Na de vorige registratie
stappen, waarin je je email adres en PIN gegeven hebt, krijg je een
link (webadres) toegestuurd per email. Via deze link log je in je
mijnIRMA account. Daarmee wordt je registratie bevestigd.

Wanneer je in een webbrowser naar het toegstuurde webadres gaat krijg
je een "Email Uitgifte" knop te zien. Hier zie je hoe het uitgeven en
ontvangen van attributen werkt.

 * Wanneer je de webpagina in een browser op een PC of laptop geopend
   hebt en op de "Email Uitgifte" knop drukt wordt een QR code
   getoond. Pak je telefoon, open de IRMA app en tik op de "scan balk"
   bovenin de app. De camera van je telefoon wordt nu gestart, zodat
   je de QR code kunt scannen. Je krijgt nu de vraag of je je email
   adres als attribuut wil accepteren op je telefoon.

 * Wanneer je de webpagina in een browser op je telefoon zelf opent en
   and op de "Email Uitgifte" knopt drukt, wordt de IRMA app op je
   telefoon vanzelf geopend. Je krijgt dan de vraag of je je email
   adres als attribuut wil accepteren op je telefoon.


#### 4. Personalisatie met andere attributen

Het is mogelijk nog meer attributen te ontvangen dan je email adres.
Je kunt dat meteen bij registratie doen, maar het kan ook later.  Je
gaat daarvoor naar de [IRMA uitgifte](??) pagina. Je ziet daar
verschillende mogelijkheden om nog meer attributen op te nemen in de
app. Dit lijstje mogelijkheden ligt niet vast en zal groeien naarmate
meer partijen aan IRMA meedoen.

 * iDIN: inloggen met je bank middelen. Hiermee kun je je naam, adres,
   woonplaats, en geboortedatum attributen in je IRMA app zetten. Deze
   gegevens komen van je eigen bank. Dit is beschikbaar voor iedereen
   met een persoonlijke (niet-gedeelde) bankrekening in Nederland, zie
   [iDIN](https://www.idin.nl).
 * Surfconext: inloggen met je hoger onderwijs identiteit. Deze is in
   principe beschikbaar voor studenten en medewerkers van instellingen
   voor onderwijs en onderzoek in Nederland die aangesloten zijn op
   [Surfconext](https://www.surfconext.nl). Je eigen instelling moet
   IRMA toegang wel expliciet goedkeuren. Via Surfconext kunnen
   "onderwijs attributen" in je IRMA app gezet worden.
 * ...


#### 5. Eerste IRMA gebruik: toon je email adres 

Op dit moment kun je het tonen van attributen uitproberen op de eigen
[IRMA test controle](??) webpagina van de stichting. Daar wordt je om je
email adres gevraagd en kun je via de IRMA app het adres tonen dat je
(zojuist) bij registratie opgegeven hebt. Een webwinkel zou dit
attribuut op een zelfde manier aan je kunnen vragen.

Op deze webpagina staat een "Toon Emailadres" knop. Als je hier op
drukt op een PC of laptop, krijg je een QR code te zien die met je app
gescand kan worden, zoals hierboven beschreven. Als je op je telefoon
op deze knop drukt, wordt de app vanzelf gestart. Binnen de app krijg
je de vraag of je akkoord ben met het tonen van je email adres. Om dat
te bevestigen moet je de PIN code van de IRMA app invoeren.

### <a name="mijnirma"></a>2. Waarvoor is MijnIRMA?

De [mijnIRMA](??) website van de stichting biedt de volgende
mogelijkheden.

* Je kunt er het gebruik van je eigen IRMA app volgen: de *log*
  gegevens zijn er zichtbaar. Je kunt zien wanneer je app attributen
  getoond heeft en ook wanneer de app attributen ontvangen heeft. Het
  is echter niet zichtbaar om welke attributen het gaat, aan welke
  controleur je attributen getoond hebt, of van welke uitgever je
  attributen ontvangen hebt. De stichting wil deze zaken niet weten,
  en kan ze daarom ook niet aan je laten zien.

* Je kunt op de mijnIRMA webpagina ook al je gegevens wissen. Daarmee
  wordt je account helemaal verwijderd en kun je je IRMA app op je
  telefoon ook niet meer gebruiken.

Je kunt IRMA hierna alleen nog gebruiken door je opnieuw, van voor af
aan te registreren.

* Je kunt op de mijnIRMA webpagina het gebruik van IRMA ook tijdelijk
  stopzetten. Het is verstandig dit meteen te doen als je je telefoon
  kwijt bent of verloren denkt te hebben, om zeker te weten dat
  niemand anders zich als jou voor kan doen. Als je je telefoon weer
  terug gevonden hebt, kun je IRMA op de mijnIRMA webpagina weer aan
  te zetten.

Als je IRMA tijdelijk uitzet krijg je een code te zien die je nodig
hebt om je account weer aan te zetten. Schrijf deze code op, of maak
foto van de code. Verdere uitleg staat op de mijnIRMA webpagina.

Je kunt op twee manieren inloggen op mijnIRMA.

* Met IRMA zelf, via je email attribuut

* Door je email adres in te typen. Je krijgt dan een link toegestuurd
  op dit adres, die je toegang geeft tot je account.

Deze laatste optie kun je altijd gebruiken, vooral ook wanneer je
telefoon gestolen is. Als je je mail op een ander apparaat leest, kun
je vandaaruit inloggen op mijnIRMA en je IRMA account stopzetten.


### <a name="achtergrond"></a>3. Wat gebeurt er op de achtergrond?

De tekst hieronder gaat dieper in op wat er onder de motorkap gebeurt
wanneer je jezelf via de IRMA app registreert. Deze achtergrond
informatie is niet nodig voor het daadwerkelijke gebruik van IRMA,
maar is bedoeld voor mensen die technisch geinteresseerd zijn en
willen weten hoe de zaken opgezet zijn en hoe beveiliging en privacy
bescherming in IRMA georganiseerd zijn.

Een eerste uitgangspunt is dat de IRMA app strikt persoonlijk is en
niet makkelijk door een ander misbruikt moet kunnen worden. Dit
gebeurt via een persoonlijke PIN code. Natuurlijk kun je je telefoon
met eigen attributen in een IRMA app tezamen met de PIN aan iemand
anders geven.  Dat is net zo onverstandig als je bankpas met PIN aan
een ander geven.  Daar is geen beveiligingsmechanisme tegen
opgewassen.

We gaan er dus van uit dat IRMA gebruikers hun PIN code geheim
houden. De vraag is dan: waar is de PIN code opgeslagen? Hetzelfde
geldt voor de geheime persoonlijke cryptografische sleutel die nodig
is om de IRMA app voor jou te laten werken.

De IRMA implementatie gebruikt een "truuk", waarbij zulke cruciale
geheime informatie verdeeld wordt tussen de app en de mijnIRMA server
van de stichting. De app en de server moeten heel precies samenwerken
om IRMA te laten werken. Ze hebben daar ieder alleen niet genoeg
informatie voor: ze moeten samenwerken en hun geheimen bij elkaar
leggen.

De mijnIRMA server kan zich in zijn eentje dus nooit als jou voordoen:
daar is jouw app op jouw telefoon voor nodig. Wat je wel op de server
kunt doen staat [hierboven](#mijnirma) beschreven. Het inloggen op de
mijnIRMA server kan via IRMA, maar ook via een link die per email
toegestuurd wordt. Als je telefoon gestolen wordt, heeft de dief
mogelijk ook toegang tot je email. De dief kan daarmee ook op jouw
mijnIRMA inloggen. Maar het enige wat de dief daar kan doen is je
account stopzetten. Als het goed is heb je dat zelf al gedaan
zodra je de diefstal bemerkt.

Kortom: de mijnIRMA server biedt jou extra bescherming en controle
mogelijkheden, maar kan zelf niks alleen doen -- behalve blokkeren. De
stichting Privacy by Design beheert de mijnIRMA server om het gebruik
van IRMA mogelijk te maken. Andere partijen kunnen in principe ook
zo'n server draaien.

De mijnIRMA server speelt ook een beschermende rol bij het gebruik
van je PIN. Het is in het algemeen onverstandig als een PIN in een app
opgeslagen wordt, omdat die eruit gehaald zou kunnen worden als een
telefoon gehackt wordt.  De IRMA app slaat de PIN dus niet op, maar
wel een willekeurig groot getal dat een *nonce* genoemd wordt. De
mijnIRMA server weet ook jouw PIN niet, maar krijgt bij registratie
de hash waarde *hash( PIN | nonce )*.  Hieruit is de PIN niet af te
leiden.

Wanneer je op je app inlogt met je PIN code, berekent de app dit
(grote) getal *hash( PIN | nonce )*, stuurt deze hash waarde naar de
mijnIRMA server, en waarna de PIN verwijdert wordt. Als de hash waarde
klopt, zijn de app en de server onderling gekoppeld en is de inlog
geslaagd.  Een succesvolle aanvaller kan eventueel wel de nonce uit je
app halen, maar heeft daar niet zo veel aan. Het enige wat de
aanvaller kan doen is alle 100.000 mogelijkheden van je PIN
uitproberen, en als bij iedere poging *X* het getal *hash( X | nonce
)* naar de mijnIRMA server sturen. De server ziet dan dat zoiets
geprobeerd wordt en sluit het account tot nader orde. In dat geval
krijgt de eigenaar via het registratie email adres een waarschuwing,
en ook een link waarmee de blokkade ongedaan gemaakt kan worden.

Het onderstaande plaatje vat de twee rollen van de stichting Privacy
by Design samen. Enerzijds is de stichting uitgever van een aantal
attributen voor personalisatie.  Anderzijds zorgt de stichting via
mijnIRMA voor inzage in het eigen IRMA gebruik en voor de mogelijkheid
om het gebruik van IRMA (tijdelijk) stopzetten.

<p align="center"><img src="../images/Rollen_Stichting.png" alt="IRMA
uitgever" style="width: 70%; height: 70%"/></p>

In het begin is de stichting de enige uitgever van IRMA
attributen. Hopelijk zullen andere partijen spoedig volgen.

De stichting verifieert ook attributen, maar alleen voor zichzelf,
wanneer IRMA gebruikers inloggen op mijnIRMA. Zulke verificaties
worden niet voor anderen gedaan.